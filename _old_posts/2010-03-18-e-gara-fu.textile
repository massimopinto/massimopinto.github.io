---
layout: post
title: E gara fu
tags: []
---
Il Ministero della Salute Italiano ha pubblicato la classifica finale dei progetti presentati nell'ambito del "Bando per i Giovani Ricercatori":http://www.salute.gov.it/dettaglio/phPrimoPianoNew.jsp?id=269, alla sua seconda edizione, quella del 2008. Appena "un mese fa":http://www.galileonet.it/postdoc/article/236/bella-iniziativa-ma-poi-chi-paga scrivevo che il bando e' giunto ora alla sua terza edizione, ma ancora non si sapeva nulla, fino a ieri, appunto, sull'esito della seconda. Ebbene, ammettendo che in passato ero stato "poco gentile":http://network.nature.com/groups/italy/forum/topics/4930 nei confronti della scarsa informazione che veniva data su questa gara, oggi devo riconoscere che sembra si sia trattata di una competizione seria. E' stato confermato che i progetti inviati nella primavera del 2009 da 997 aspiranti ricercatori-leader sono stati sottoposti al giudizio di un'agenzia esterna, il "Center for Scientific Review":http://cms.csr.nih.gov/AboutCSR/Welcome+to+CSR/ del National Institute of Health americano, che ha assegnato tre arbitri per ciascun progetto di ricerca. L'uso di un'agenzia di altra nazione, per la valutazione di un intero bando di gara, era senza precedenti, come gia' fece notare "Nature":http://dx.doi.org/10.1038/459900a e "discutemmo qui":http://www.galileonet.it/postdoc/article/165/che-giudichino-gli-altri. 

Ciascun arbitro ha emesso un punteggio, e la media dei tre giudizi e' stata utilizzata per stilare la "classifica finale":http://www.salute.gov.it/imgs/C_17_primopianoNuovo_269_documenti_itemDocumenti_1_fileDocumento.pdf. Il finanziamento, di circa 500,000 euro a progetto di durata triennale, viene aggiudicato ai primi 52 classificati (su 997 partecipanti). Il sottoscritto e' giunto solo 506-esimo, non esattamente in posizione alta. Ma c'e' una nota positiva per tutti quelli che, come me, non ce l'hanno fatta: ogni candidato ha ricevuto commenti estesi al suo progetto, da ciascuno dei tre arbitri che ad esso erano stati assegnati. Ci sono consigli preziosissimi nei giudizi di questi esperti, per chiunque voglia provare a migliorare la stesura del proprio 'sogno nel cassetto'. In fretta: la prossima scadenza per la terza edizione del bando e' fissata per il giorno 8 Aprile 2010. E poco importa che il rateo di successo e' ancora cosi' basso.
 
